# programski-jezici-2023204418-IMIReserve
Ovo je završni rad iz predmeta Programski jezici, II godina smera Računarskih nauka na Fakultetu za informatiku i računarstvo, Singidunum univerzitet. Tema ovog završnog rada je razvoj klijent-server aplikacije („IMIReserve“) koja bi istraživačima zaposlenim na Institutu za medicinska istraživanja (IMI), Univerziteta u Beogradu trebalo da olakša planiranje i organizaciju eksperimenata. Kako sam i sama 7 godina bila jedan od istraživača navedene institucije, iz sopstvenog i iskustva svojih kolega, uvidela sam da postoji potreba za jednim ovakvim softverskim rešenjem. Ova aplikacija bi trebalo da pomogne pri rezervaciji laboratorijske opreme i uređaja od strane istraživača na ovom institutu i reši probleme vezane za trenutan način organizacije rada. Naime, pri planiranju eksperimenata, istraživači na IMI-ju dužni su da se upišu na papir koji sadrži tabelu sa 
osnovnim informacijama vezanim za istraživača (ime, prezime i istraživačka grupa) eksperiment (datum izvođenja eksperimenta) i parametre uređaja (temperatura, broj ciklusa, broj obrtaja, specifičan program rada mašine...) koji će se pri tom eksperimentu primeniti, a koji stoji odštampan i zakačen pored svakog uređaja, u laboratoriji u kojoj je dati uređaj smešten. Kako IMI nema sopstvenu zgradu i nalazi se na četiri lokacije u gradu, potreba za aplikacijom koja bi olakšala rezervaciju uređaja je još izraženija, shodno tome da je za neke istraživače krajnje nepraktično, a često i nemoguće, da se fizički nađu pored uređaja koje će koristiti u narednom eksperimentu, samo da bi ga rezervisali upisijući se na pomenute papire. Drugi veliki problem sistema za rezervaciju uređaja kakav trenutno postoji na IMI-ju (sa upisivanjem na papire), je taj što istraživači neretko zaborave da se upišu, ili se upišu, pa zbog nepredviđenih okolnosti ne stignu da krenu sa radom u zakazanom terminu. U tom slučaju drugi istraživači nemaju informaciju o tome da je uređaj zapravo slobodan, osim ako se fizički ne nađu u određenoj 
laboratoriji ili kontaktiraju kolegu/koleginicu koji su uređaj bili prvobitno rezervisali. Softverska aplikacija bi sve ove probleme olakšala i rešila.
